---
id: before-you-start
title: "Deel 1: Voordat je begint"
sidebar_label: Voordat je begint
slug: /before-you-start
---

<img src="/img/splashimg.jpeg" alt="UvA AI Chat" style={{width: '100%', marginBottom: '2rem'}} />

## Over deze handleiding

Deze handleiding voor UvA AI Chat is bedoeld als naslagwerk waar je meer informatie kunt opzoeken over de verschillende functies en instellingen van UvA AI chat. Als je UvA AI Chat voor het eerst gaat gebruiken, of nog weinig ervaring hebt met generatieve AI, dan raden we aan om eerst door de e-learning "Wegwijs met UvA AI Chat" heen te gaan. Deze e-learning laat je stap voor stap alle basisfuncties van UvA AI Chat zien en geeft voorbeelden over hoe je het kunt gebruiken. Nadat je wegwijs bent met UvA AI chat kun je deze handleiding als naslagwerk gebruiken. Ook kun je binnen de UvA AI Chat gebruik maken van de "UvA AI Chat Ondersteuning"-persona, die gebaseerd is op deze handleiding.

Omdat de ontwikkeling van AI in rap tempo gaat, zal deze handleiding ook continu worden doorontwikkeld. De nieuwste ontwikkelingen van UvA AI Chat en de nieuwste toepassingen van UvA AI Chat zullen meegenomen worden in de volgende versies.

Voor vragen over deze handleiding en UvA AI Chat, neem contact op via [ai-tlc@uva.nl](mailto:ai-tlc@uva.nl).

Deze handleiding wordt ontwikkeld door TLC-Centraal (zie tlc.uva.nl)

**Versie 1.1** | Gepubliceerd op 2 oktober 2025

---

## 1.1 Verantwoord gebruik

Het is cruciaal om te begrijpen dat UvA AI Chat, net als elke andere AI-tool, niet onfeilbaar is. Het model kan fouten, onnauwkeurigheden, of vooroordelen presenteren alsof deze waar is. Vertrouw daarom nooit blind op de gegenereerde informatie. Controleer altijd zorgvuldig de output en maak kritische afwegingen bij elk gebruik. Wees ook bewust van het feit dat het gebruik van AI energie en water kost.

### Praktijkvoorbeeld van verantwoord gebruik

Stel, je vraagt de AI om een samenvatting van een wetenschappelijk artikel dat je hebt ge√ºpload. De AI produceert een beknopte tekst.

- **Onzorgvuldig gebruik:** Je kopieert de samenvatting direct en gebruikt deze in jouw eigen werk zonder verificatie.
- **Zorgvuldig gebruik:** Je leest de door de AI gegenereerde samenvatting en vergelijkt deze nauwkeurig met het originele artikel. Je controleert of de kernargumenten, methodologie en conclusies correct zijn weergegeven. Je gebruikt de AI-output als een hulpmiddel om het artikel sneller te doorgronden, maar baseert jouw eigen werk op jouw veronderstelde brontekst.

Om generatieve AI op een verantwoorde manier te gebruiken, moet je je bewust zijn van de mogelijke nadelen. Bij het gebruik van AI moet je rekening houden met de risico's van 'cognitive offloading'. Cognitieve offloading verwijst naar het proces waarbij cognitieve processen worden overgedragen aan een extern hulpmiddel, zoals een AI. Vooral in een onderwijssetting is het belangrijk om je ervan bewust te zijn dat voortdurend vertrouwen op AI voor een bepaalde taak je kan belemmeren in het ontwikkelen van kennis en vaardigheden die je op de lange termijn ten goede komen. Onderzoek toont aan dat veelvuldig maar ondoordacht gebruik van AI het kritisch denkvermogen kan verminderen.

Om AI effectief en verantwoord te gebruiken, moeten we onze AI-geletterdheid ontwikkelen. Dit betekent onder meer dat we moeten begrijpen hoe we AI-hulpmiddelen goed kunnen gebruiken, zoals het stellen van de juiste vragen, en zorgvuldig controleren wat de AI produceert. Zo kunnen we ervoor zorgen dat we AI op zo'n manier inzetten dat het ons werk, leren en onderzoek op een waardevolle manier ondersteunt, terwijl we de risico's die het gebruik van AI met zich meebrengt, beperken.

---

## 1.2 Jouw eerste stap: inloggen

Open UvA AI Chat in jouw webbrowser. Voer vervolgens jouw UvA-inloggegevens in; dit zijn jouw emailadres en wachtwoord die gekoppeld zijn aan jouw UvA-account. Voor extra beveiliging is tweefactorauthenticatie (2FA) vereist, waarbij je een verificatiecode moet invoeren die naar jouw mobiele apparaat wordt gestuurd. Na succesvolle authenticatie krijg je toegang tot het dashboard van UvA AI Chat en kun je gebruikmaken van alle functionaliteiten.
